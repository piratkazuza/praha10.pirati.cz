---
layout: post
category: blog
title: Na Desítce je 14 nových obecních bytů, financoval je pražský Magistrát
date: '2020-11-12'
author: Petr Beneš
image: articles/2020/2020-11-12-na-desitce-je-14-novych-obecnich-bytu-financoval-je-prazsky-magistrat.jpg
tags:
  - Bytová politika
  - Na Prahu Změny  
comments: true
---


Na adrese U Vršovického nádraží 30/30 vzniklo 14 nových obecních bytů. MČ Praha 10 na jejich vybudování využila dotaci 30 milionů korun, kterou jí poskytl Magistrát hl. m. Prahy z Fondu rozvoje dostupného bydlení. Rekonstrukce objektu na tomto místě původně počítala s nebytovými prostory, záměr byl ale změněn, aby radnice rozšířila svůj bytový fond, a mohla pokračovat v otevření dostupného a sociálního bydlení většímu počtu svých občanů.

Bytové jednotky už byly zkolaudované a jsou součástí polyfunkčního využití budovy. V ní bude mimo jiné fungovat  [Pacientský hub](https://www.hospitalin.cz/zpravodajstvi/pacientsky-hub-servis-pro-organizace-pacientu-zajistilo-ministerstvo-zdravotnictvi-a-mestska-cast-praha-10-4095.html), projekt Ministerstva zdravotnictví zaměřený na rozvoj a vzdělávání občanské společnosti ve zdravotnictví.

„_Byty v brzké době převezme náš Odbor bytů a nebytových prostor, následně informujeme Magistrát a ten nám doporučí nájemníky. Věřím, že minimálně část jednotek budeme pronajímat ´v zájmu obce´, a budeme je tudíž moci přidělit například pracovníkům v sociální oblasti či zdravotnictví, kteří budou v objektu pracovat. Toto koncepční využití by bylo přesně v duchu našich pravidel pro pronajímání obecních bytů, tzv. zásad_,“ říká Petr Beneš, pirátský místostarosta MČ Praha 10, jenž má v gesci bydlení.

Koncepční přístup k bydlení je prioritou i pro Magistrát hl. m. Prahy. „_Systém bytové politiky na území hlavního města je dlouhodobě roztříštěný, různé městské části k němu přistupují různě. Proto s pražskými částmi spolupracujeme a iniciujeme, aby se dílčí systémy maximálně sjednocovaly. U Prahy 10 oceňujeme, že v minulém roce své  [zásady pro pronajímání bytů](https://www.praha10.cz/bydleni/zasady-pronajimani-bytu-sverenych-mc-praha-10)  změnila tak, aby o ně mohli žádat i lidé s těmi nejnižšími příjmy, o přidělování pak rozhoduje spravedlivým a transparentním způsobem. Individuální přístup k obyvatelům je patrný i z dalších aktivit Desítky, například fungování poradenského Kontaktního centra bydlení_,“ vysvětluje pirátský radní hl. m. Prahy pro bydlení a transparentnost Adam Zábranský.

![Na Desítce je 14 nových obecních bytů, financoval je pražský Magistrát](/assets/img/articles/2020/2020-11-12-na-desitce-je-14-novych-obecnich-bytu-financoval-je-prazsky-magistrat-2.jpg)

Na dotacích z Fondu rozvoje dostupného bydlení Magistrát rozdělil téměř 105 milionů korun celkem šesti městským částem. „Tato částka výrazně pomůže zlepšit bytovou situaci v Praze! Městské části finance využily na stavbu úplně nových bytů, rekonstrukci prostor nebo vybydlených jednotek i celkovou rekonstrukci celých bytových domů,“ shrnuje radní Zábranský.

Desítka disponuje jedním z největších bytových fondů ze všech pražských městských částí, aktuálně vlastní už 3 329 jednotek. Byty přiděluje ve dvou základních kategoriích: dostupné a sociální bydlení (pro lidi v bytové nouzi: seniory nad 65 let, mladé lidi do třiceti let, rodiny s dětmi a občany s návaznou sociální péčí) a v zájmu obce (podporuje profesí žádoucích pro městskou část, jako jsou např. městští strážníci, učitelé, zdravotníci, hasiči), malou část jednotek pronajímá za tržní nájemné, a to formou veřejné aukce.
